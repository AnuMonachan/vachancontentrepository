# 31. Isua Tui Chungah A Kal #

![OBS Image](https://cdn.door43.org/obs/jpg/360px/obs-en-31-01.jpg)

Tin, Isuan a zirtirte chu mipuite a ṭintir chhungin anni chu lawngah lo chuanga, dil râl lehlama lo zu kal tûrin a hrilh a. Isuan mipuite a kal tîr zawh chuan, ṭawngṭai tûrin tlângah a han chho va. Isua chu mahni chauhvin a awm a, zân rei tak thlengin a ṭawngṭai ta a.

![OBS Image](https://cdn.door43.org/obs/jpg/360px/obs-en-31-02.jpg)

Chutihlai chuan, a zirtîrte chuan lawng an lo kar mek a, nimahsela, zan rei tawhah pawh, dil lai an la thleng chauh mai a. Anmahni lama thli a tleh nasat em avangin lawng chu harsa takin an kar ṭâng ṭâng a.

![OBS Image](https://cdn.door43.org/obs/jpg/360px/obs-en-31-03.jpg)

Tin, Isua a ṭawngṭai zawhin a zirtîrte hnênah a kal a. Dilah chuan tui chungah kalin an lawng lam chu a va pan ta a ni.

![OBS Image](https://cdn.door43.org/obs/jpg/360px/obs-en-31-04.jpg)

Zirtirte chuan Isua chu an hmuhin hmuithla hmu ah an inngai a, an hlau ta êm êm a. An hlau tih Isuan a hria a, tichuan, anmahni chu a ko va, an hnênah, “Hlau suh u. Keimah ka ni alawm!” a ti a.

![OBS Image](https://cdn.door43.org/obs/jpg/360px/obs-en-31-05.jpg)

Tin, Peteran Isua hnênah, “Lalpa, nang i nih chuan, tui chunga i hnêna lo kal thu mi pe rawh,” a ti a. Isuan Petera hnênah, “Lo kal ta che,” a ti a.

![OBS Image](https://cdn.door43.org/obs/jpg/360px/obs-en-31-06.jpg)

Tichuan, Petera chu lawng ata a chhuka, Isua hnên lam panin tui chungah chuan a kal tan ta a. Nimahsela, tawite a kal hnu chuan, Isua en tawh lovin a mit chu a la sawn a, tuifawn chu a en ta a, thlipui chak tak chu a hre ṭan ta a.

![OBS Image](https://cdn.door43.org/obs/jpg/360px/obs-en-31-07.jpg)

Tin, Petera chuan a hlau ta a, tuiah a pil tan ta a. “Lalpa, mi chhandam rawh!” tiin a au a. Isuan amah chu a ban ta nghal a, a chelh ta a. Tin, Petera hnênah, “Nang rin tlem, engah nge i rinhlelh le?” a ti a.

![OBS Image](https://cdn.door43.org/obs/jpg/360px/obs-en-31-08.jpg)

Petera leh Isua chu lawnga an luh chuan thli tleh chu a bâng ta nghal a, tui fawn pawh a reh ta a. Zirtirte chuan mak an ti hle a. A hnênah, “Pathian Fapa i lo nih takzet hi,” tiin, chibai an bûk a. 

_Bible thu lakchhuahna: Matthaia 14:22-33; Marka 6:45-52; Johana 6:16-21_

