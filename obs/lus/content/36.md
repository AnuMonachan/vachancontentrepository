# 36. Hmel Danglamna #

![OBS Image](https://cdn.door43.org/obs/jpg/360px/obs-en-36-01.jpg)

Ni khat chu, Isuan a zirtîrte pathum, Petera te, Jakoba te leh Johana te chu a hnênah a hruai a. (Zirtir Johana hi Isua baptistu kha a ni lo). Tlang sâng takah ṭawngṭai turin an chho ta a.

![OBS Image](https://cdn.door43.org/obs/jpg/360px/obs-en-36-02.jpg)

Isua a ṭawngṭai lai chuan, a hmel chu ni angin a lo êng a, a silhfente chu êng angin a lo vâr ta a, leia puan sutu rêng rêngin an sûk vâr theih loh khawp hiala vârin a lo tle ta sûr a.

![OBS Image](https://cdn.door43.org/obs/jpg/360px/obs-en-36-03.jpg)

Tin, Mosia leh zawlnei Elija an rawn inlâr a. Heng mite hi kum zâ tel hma lam khan khawvelah an lo chêng tawh a. Jerusalema Isua a thih tleitlakna tûr thu an sawi a.

![OBS Image](https://cdn.door43.org/obs/jpg/360px/obs-en-36-04.jpg)

Mosia leh Elija chu Isua nen an inbiak lai chuan, Peteran Isua hnênah, “Kan tan heta awm hi a ṭha e. Bawkte pathum i khawh ang u, i tan pakhat, Mosia tan pakhat, Elija tan pakhat,” a ti a. Petera chuan engnge a sawi a hre lo.

![OBS Image](https://cdn.door43.org/obs/jpg/360px/obs-en-36-05.jpg)

Peteran thu a sawi laiin, chhhum chhah tak a lo zing a, anmahni chu a hliah ta a, chhumah aw a lo chhuak a, “Hei hi ka Fapa duhtak, ka lawm êm êma chu a ni. Ama thû ngai rawh ,” a ti a. Zirtîr pathumte chuan an hlau ta êm êm a, leiah an tlu ta a.

![OBS Image](https://cdn.door43.org/obs/jpg/360px/obs-en-36-06.jpg)

Tin, Isuan anmahni chu a khawih a, an hnênah, “Tho ula, hlau suh u,” a ti a. An dâk chhuak a, Isua chu amah chauhvin an hmu ta a.

![OBS Image](https://cdn.door43.org/obs/jpg/360px/obs-en-36-07.jpg)

Isua leh zîrtir pathumte chu tlang ata chu an chhuk a. Tin, Isuan an hnênah, “He lai hmuna thil thlengte hi tuma hnênah la hrilh suh u. Ka thi dawn ta a, tin, mithi zing ata ka tho leh ang. Chumi hnuah chuan mite hnênah in sawi thei tawh ang,” a ti a.

_Bible thu lakchhuahna: Matthaia 17:1-9; Marka 9:2-8; Luka 9:28-36_

