# 9. Pathianin Mosia a ko #

![OBS Image](https://cdn.door43.org/obs/jpg/360px/obs-en-09-01.jpg)

Josefa thih hnu chuan, a laichin zawng zawng te chu Aigupta ramah an cheng a. Anmahni leh an thlahte chu chutah chuan kum tam tak cheng chhunzawmin chi inthlah pungin ṭhahnem tak an lo ni ta a. Israel mite tih a hriat anni.

![OBS Image](https://cdn.door43.org/obs/jpg/360px/obs-en-09-02.jpg)

Kum za têl a liam hnu chuan, Israel fate chu an lo pung ta hle mai a. Aigupta mi te chuan Josefa leh an tâna a thiltihte chu an  hre reng ta lova. Israel mite chu an lo ṭhathnem tak em avangin an hlau ta a. Chuvangin, chutihlai a Aigupta ram awptu Pharaoa chuan Israelte chu Aigupta mite salah a siam ta a.

![OBS Image](https://cdn.door43.org/obs/jpg/360px/obs-en-09-03.jpg)

Aigupta mite chuan Israel mite chu tihluihnain in tâm tak leh khawpui te hial an saktir ta a. An thawhrimna chuan an nun a timangang takzet a, nimahsela, Pathianin anmahni chu mal a sawm a, chithlah tam leh zual an lo nei ta a ni.

![OBS Image](https://cdn.door43.org/obs/jpg/360px/obs-en-09-04.jpg)

Pharaoa chuan Israel mite an pun chak zia a hmuhin, Israel fa, mipa nausen thawh phawt chu Nile Lui a paiha tihlum zel tûrin mipuite hnênah thu a pe ta a.

![OBS Image](https://cdn.door43.org/obs/jpg/360px/obs-en-09-05.jpg)

Israel mi tu emaw chuan mipa fa a hring a. Amah leh a pasal chuan an theih chhûng, chu naute chu an thukru a.

![OBS Image](https://cdn.door43.org/obs/jpg/360px/obs-en-09-06.jpg)

A nu leh paten an thuhruk theih tak loh hnuah chuan nausen chu tihhlum a nih lohnan Nile lui kama phairuang zinga luang bawm tui chunga lângah chuan an dah a, a chungah eng tak la thleng ang maw tia hriat tumin a farnu chuan a thlir reng a. 

![OBS Image](https://cdn.door43.org/obs/jpg/360px/obs-en-09-07.jpg)

Pharaoa fanu chuan bawm chu a hmu a, a chhûng chu a zuk en a. Naute a hmu a, a fapa atân a la ta a. Ani chuan Israel nu pakhat chu naute awmtu atan a la a, nau awmtu tura a lak chu naute nu ngei kha a ni tih reng a hre lo. Naute chu a lo ṭhang lian a, a nu hnute hnek a ban hnu chuan Pharaoa fanu hnenah chuan a kir leh ta a, ani chuan a hmingah Mosia a lo sa a.

![OBS Image](https://cdn.door43.org/obs/jpg/360px/obs-en-09-08.jpg)

Ni khat chu, Mosia a lo puitlin hnuin, Israel mi sal pakhat chu Aigupta miin a lo vaw lai a hmu a. Mosia chuan a Israel chanpui chu chhan a tum a.

![OBS Image](https://cdn.door43.org/obs/jpg/360px/obs-en-09-09.jpg)

Mosia chuan tumahin an hmu lo turah ngaiin, Aigupta mi chu a tihlum a, a ruang chu a phum a. Nimahsela, Mosia thiltih chu tuin emaw a lo hmu a.

![OBS Image](https://cdn.door43.org/obs/jpg/360px/obs-en-09-10.jpg)

Pharaoa chuan Mosia thiltih chu a lo hriat chuan thah a tum ta a. Mosia chu Pharaoa sipaite lak ata a him theihnan Aigupta ata thlaler lamah a tlanbo ta a.

![OBS Image](https://cdn.door43.org/obs/jpg/360px/obs-en-09-11.jpg)

Mosia chu Aigupta aṭanga hla tak thlalêrah chuan Berâm vengin a va awm ta a. Chu lai ram mi chu nupuiah neiin fapa pahnih a nei a.

![OBS Image](https://cdn.door43.org/obs/jpg/360px/obs-en-09-12.jpg)

Ni khat chu, a berâmte a ven laiin, hnimbuk alh lai a hmu a. Nimahsela, hnimbuk chu a kang ral si lo. Mosia chuan a hmuhchian zawk theihnan hnim buk lam chu a va pan ta a. Hnim buk a pan lai chuan, Pathian aw hian, “Mosi, I pheikhawk kha phelh rawh. I dinna hmun kha lei thianghlim a ni e,” a ti a.

![OBS Image](https://cdn.door43.org/obs/jpg/360px/obs-en-09-13.jpg)

Pathian chuan, “Ka mite tawrhna ka hmu a. Aigupta sal ata Israel mite i hruaichhuah theihnan Pharaoa hnênah ka tir dawn che a ni. Kanaan ram, Abrahamate, Isaaka te, Jakoba te hnêna ka tiam tawh ram chu anmahni ka pe dawn a ni,” a ti a.

![OBS Image](https://cdn.door43.org/obs/jpg/360px/obs-en-09-14.jpg)

Mosia chuan, “Miten tuin nge min tir tih hre duh ta se, engtinnge ka chhan ang?” a ti a. Pathian chuan, “Awma ka ni. An hnenah chuan, “AWMA chuan in hnenah mi tir a ni,” tiin hrilh rawh. Kei hi Lalpa, in thlahtu Abrahama te, Isaaka te, Jakoba te Pathian ka ni. Hei hi kumkhuaa ka hming chu a ni, tiin hrilh bawk rawh,” a ti a.

![OBS Image](https://cdn.door43.org/obs/jpg/360px/obs-en-09-15.jpg)

Mosia chuan a hlauthawng a, ṭha taka thu a sawi theih a inrin loh avangin Pharaoa hnena kal chu a duh lo va, chuvangin, Pathianin Mosia unaupa Arona chu amah ṭanpuitu atan a tîr ta a. Pathian chuan Mosia leh Arona hnênah Pharaoa chu a luhlul hle dawn a ni tih a hrilh lawk a.

_Bible thu lakchhuahna: Exodus 1-4_

