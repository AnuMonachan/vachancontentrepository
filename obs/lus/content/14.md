# 14. Thlalera vahvaihna #

![OBS Image](https://cdn.door43.org/obs/jpg/360px/obs-en-14-01.jpg)

Pathian chuan Israelte hnêna a thuthlung in a ken tel dan an zawm tûra a duhte chu a hriattir hnuah, Sinai tlang an chhuahsan ta a. Pathianin Ramtiam, Kanaan an tih bawk, lamah chuan a hruai ṭan ta a. Chhum ding chu Kanaan lam panin an hmaah a kal a, tichuan anni chuan an zui ta a.

![OBS Image](https://cdn.door43.org/obs/jpg/360px/obs-en-14-02.jpg)

Pathianin Abrahama te, Isaaka te leh Jakoba te hnênah Ramtiam chu an thlahte a la pêk tûr thu lo tiam tawh mahsela, tunah hrih chuan chutah chuan hnam chi hrang hrangte an la chêng a. Chung mîte chu Kanaan mîte tia hriat an ni. Kanaan mîte chuan Pathian chu chibai bûkin a thu a zawm hek lova. Pathian diklo te chu chibai an bûk a, thil sual tamtak an ti a.

![OBS Image](https://cdn.door43.org/obs/jpg/360px/obs-en-14-03.jpg)

Pathianin Israelte hnenah, “Ramtiama Kanaan mite chu in tiboral vek tûr a ni. Anmahni nen inremna in siam tûr a ni lova, nupui pasalah in nei tûr a ni hek lo. An milem zawng zawngte chu in tichhe vek tûr a ni a. Ka thu in zawm loh chuan, kei ni lovin an milemte zawk chu chibai in bûk mai ang,” a ti a.

![OBS Image](https://cdn.door43.org/obs/jpg/360px/obs-en-14-04.jpg)

Israelten Kanaan ramri an thlen chuan, Mosian mi sawm leh pahnih, Israel hnam tin ami mi pakhat ṭheuh zel a thlang a. Anni chu ramtiamah zu kala a ram chu eng ang nge a nih zu enthlithlai tûrin a hrilh a. Anni chuan Kanaan mîte chu michak an ni nge ni lo tih hre turin an va enthla dawn a ni.

![OBS Image](https://cdn.door43.org/obs/jpg/360px/obs-en-14-05.jpg)

Mi sawm leh pahnihte chu Kanaan ram fanga ni sawmli an zu thang hnu chuan an rawn kir leh ta a. Anni chuan mipuite hnenah chuan, “Ram chu a ṭha hle a, thlai te pawh a hnianghnar a ni,” an ti a. Nimahsela, enthlatu zinga sawm te chuan, “Khawpui chu a nghet hle a, a mi chengte pawh mi lian takte an ni! Kan han beih vaih chuan anni chuan mi hneh ang a, min tihlum ngei ngei ang,” an ti ve thung a.

![OBS Image](https://cdn.door43.org/obs/jpg/360px/obs-en-14-06.jpg)

Chu veleh enthlatu dang pahnih, Kaleba leh Joshua te chuan, “Kanaan mite chu an sangin an chak tih chu a dik a lawm, nimahsela, anni chu kan hneh thei ngei ang! Pathianin min do sak dawn a ni,” an ti a.

![OBS Image](https://cdn.door43.org/obs/jpg/360px/obs-en-14-07.jpg)

Nimahsela, mipuite chuan Kaleba leh Joshua thu chu an ngaihsak ta lova. Mosia leh Arona chungah an thinrim ta a, an hnênah, “Engvanginnge he hmun ṭihbaiawm takah hian min hruai ni? Indonaa kan thih a, kan nupuite leh kan fate sala an tân ai chuan Aigupta ramah khan lo awm zawk ila ni tur,” an ti a. Mipuite chuan Aigupta lama anmahni hruai kîr leh tûrin hruaitu dang thlan an duh ta a.

![OBS Image](https://cdn.door43.org/obs/jpg/360px/obs-en-14-08.jpg)

Pathian chu a thinur ta hle a, tichuan Inbiakna Puanin ah chuan a rawn kal ta a. Pathian chuan, “Ka chunga in hel tak avangin mipui zawng zawngte chu thlalêrah an vakvai tawh ang. Joshua leh Kaleba tih loh, mi tupawh kum sawmhnih emaw kum sawmhnih aia upa emaw tawhphawt chu chutah chuan an thi ang a, Ramtiamah chuan an lût ngai lovang,” a ti ta a.

![OBS Image](https://cdn.door43.org/obs/jpg/360px/obs-en-14-09.jpg)

Mipuiten chu thu chu an hriatin an thiltih sual chu pawi an ti a. An ralthuamte chu an la a, Kanaan mite bei tûr chuan an kal ta a. Mosia chuan Pathian chu an hnenah a awm loh avangin kal lo turin a hriattir a, nimahsela, a thu chu an ngaihsak lova.

![OBS Image](https://cdn.door43.org/obs/jpg/360px/obs-en-14-10.jpg)

Chu indonaah chuan Pathian chu an hnenah a kal ve loh avangin, hnehin an awm a, an zinga mi tam tak chu tihhlum an ni ta a. Tichuan, Israel mite chu Kanaan aṭang chuan an kîr a, thlalerah chuan kum sawmli chhung an vakvai ta a.

![OBS Image](https://cdn.door43.org/obs/jpg/360px/obs-en-14-11.jpg)

Israelte thlalêrah kum sawmli chhung an vahvaih lai chuan, Pathianin an mamawh a phuhruksak a. Ani chuan vân atangin chhang, mana an tih chu a pe a. Sa an ei theihnan Vahmim rual (sava te lutuk lo) te chu an riahbûk ah a tîr a. Chung hun lai zawng chuan Pathianin an thawmhnaw te leh an pheikhawkte chu chûl lo tûrin a vawnhimsak a.

![OBS Image](https://cdn.door43.org/obs/jpg/360px/obs-en-14-12.jpg)

Pathian chuan anmahni chu mak takin lungpûi ata tui a pe a. Chutiang a ni chung pawhin, Israel mite chu Pathian leh Mosia chungah an la phunnawi ta fo va. Chutichung pawh chuan, Pathian chu Abrahama te, Isaaka te, leh Jakoba te hnêna a thutiamah chuan a la rinawm ta fova.

![OBS Image](https://cdn.door43.org/obs/jpg/360px/obs-en-14-13.jpg)

Mipuiten tui an tlakchham hun a lo thleng leh a, Pathianin Mosia hnenah, “Lungpui chu thu pe la, tichuan, chuta ṭang chuan tui a lo chhuak mai ang,” a ti a. Nimahsela, Pathian thupêk anga lungpui chu thu pe lovin, hmawlhin vawihnih a vuak tâk zawk avangin mi zawng zawng hmaah Pathian a chawimawi ta lo va. Mitin in atan lungpui ata chu tui a lo chhuak ta a, nimahsela, Pathian chu Mosia chungah a thinûr a, a hnênah, “Ramtiamah i lut lovang,” a ti ta a.

![OBS Image](https://cdn.door43.org/obs/jpg/360px/obs-en-14-14.jpg)

Israelte thlalêrah kum sawmli an vahvaih hnu chuan, Pathian laka hel zawng zawngte chu an thi zo ta vek a. Tin, Pathianin mipuite chu Ramtiam hnaihah a hruai thleng ta a. Mosia chu a lo upa ta hle a,mipuite a hruainaa amah tanpui tûrin Pathianin Joshua a thlang ta a. Pathian in Mosia hnenah, engtik niah emaw Mosia ang zawlnei a la rawn tîrh tûr thu a tiam bawk a.

![OBS Image](https://cdn.door43.org/obs/jpg/360px/obs-en-14-15.jpg)

Tin, Mosian Ramtiam chu a hmuh theihnan Pathianin tlang chhipa han lawn tûrin a hrilh a. Mosia chuan Ramtiam chu a hmu a, nimahsela, Pathianin a luh a phal ta lo a. Tin, Mosia chu a thi ta a, Israelte chuan ni sawmthum chhung an sûn a. Joshua chu an hruaitu thar a lo ni ta a. Joshua chuan Pathian a ring a, a thu a awih avangin hruaitu ṭha tak a lo ni ta a ni.

_Bible thu lakchhuahna: Exodus: 16-17; Numbers 10-14; 20; 27; Deuteronomy 34_

