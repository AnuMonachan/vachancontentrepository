# 17. Davida hnena Pathian Thuthlung #

![OBS Image](https://cdn.door43.org/obs/jpg/360px/obs-en-17-01.jpg)

Saula chu Israelte lal hmasa bêr a ni a. Mipuite duh angin a dung a sangin a hmel pawh a ṭha a. Saula chu Israelte chunga lal a nih hnuah, hun rei vak lo chhung chu lal ṭha tak mai a ni a. Nimahsela, Pathian thu awih lovin sual takin a lo awm ta a, chuvangin, Pathianin nakina amah thlaktu tûr atan midang a thlang ta a.

![OBS Image](https://cdn.door43.org/obs/jpg/360px/obs-en-17-02.jpg)

Pathian chuan Saula hnua lal tûrin Israel tlangval Davida chu a thlang ta a. Davida chu Bethlehem khua chêng a ni a, berâm vengtu a ni. Davida chuan a pa berâm a ven changin berâm rawn bei ṭhintu sakeibaknêi leh savawm te chu a lo tihlum tawh a. Davida chu mi inngaitlawm leh mi fel tak a ni a, Pathian a ring a, a thu a awih a.

![OBS Image](https://cdn.door43.org/obs/jpg/360px/obs-en-17-03.jpg)

Davida chu sipai ṭha leh hruaitu ṭha tak a lo ni ta a. Davida chu tleirawlte a la nih laiin, milian Goliatha chu a bei a. Goliatha chu sipai inzirchhuak, chak tak leh meter thum dawn a sang hi a ni a. Nimahsela, Pathianin Davida chu a ṭanpui a, Davida chuan Goliatha chu a that a, Israelte chu a chhanchhuak ta a. Chumi hnuah pawh chuan, Davida chuan Israel hmelmate lakah vawi tam tak hnehna a chang a, chuvangin, mipuiten amah chu an fak a.

![OBS Image](https://cdn.door43.org/obs/jpg/360px/obs-en-17-04.jpg)

Saulan mipuiten Davida an hmangaih avang chuan a thîk ta a. Davida chuan Saulan vawi tam tak tihhlum a tum avangin a bihrûksan ta a. Ni khat chu, Saula chuan Davida chu thah tumin a zawng ta a. Davida birûkna pûk ah ngei chuan Saula chu a va lut a, nimahsela, Saula chuan a hmu lova. Davida chu Saula bul maiah chuan a awm a, a that thei rêng a, nimahsela a that duh lova. Thah aiin, Davida chuan Saula hnênah lal a nih theihnan amah chu a that daih thei tawh a ni tih tihchiannan Saula puan chu a hlep ta a.

![OBS Image](https://cdn.door43.org/obs/jpg/360px/obs-en-17-05.jpg)

A tawpah chuan Saula chu indonaah a thi ta a, Davida chu Israelte lal a lo ni ta a. Lal ṭha tak a ni a, mipuiten amah chu an hmangaih a. Pathianin Davida chu mal a sawm a, a hlawhtlintîr a. Davida chu indonaah vawi tamtak a kal a, Pathianin a ṭanpui a, Israel hmelmate chu a hnehtîr a. Davida chuan Jerusalem chu a la a, ama khawpuiah a siam ta a. Davida lal chhung hian, Israel ram chu ram thiltithei leh hausa tak a lo ni ta a ni.

![OBS Image](https://cdn.door43.org/obs/jpg/360px/obs-en-17-06.jpg)

Davida chuan Israel miten Pathian chibai an bûka a hnêna inthawina an hlan theihna tur Temple sak a duh ta a. Mipuite chuan Mosia din Inbiakna Puanin ah kum 400 vel lai Pathian chibai bûkin a hnênah inthawina an lo hlan tawh a ni.

![OBS Image](https://cdn.door43.org/obs/jpg/360px/obs-en-17-07.jpg)

Nimahsela, Pathianin zawlnei Nathana chu Davida hnênah he thuchah nen hian a tir a, “Indo mi i nih avangin nang chuan ka tan Temple mi sak sak lovang. I fapa in a sa zawk dawn a ni. Nimahsela, nasa tâkin mal ka sawm ang che. I thlahte zinga mi pakhat chu ka mite chungah lal a ni ang a, an chungah kumkhuain ro a la rel ang!” a ti a. Davida thlah kumkhuaa rorêl thei tûr awmchhun chu Krista chauh hi a ni. Chu Messia chu Pathian mithlan a ni a, ani chuan khawvel mîte chu an sual lakah a chhandam dawn a ni.

![OBS Image](https://cdn.door43.org/obs/jpg/360px/obs-en-17-08.jpg)

Heng thute hi Davidan a hriatin Pathianin duhsakna nasa tak leh malsawmna tam tak a hnêna a tiam avangin Pathian hnênah lawmthu sawi nghalin Pathian chu a fak a. Davida chuan engtikah nge Pathianin heng thilte hi a tih dawn tih a hre lo. Nimahsela, thil a lo thlen zêl dan enin, Israelte chuan Messia lo kal tûr chu hun rei tak, kum 1,000 dawn lai mai an nghah a lo ngai ta a ni.

![OBS Image](https://cdn.door43.org/obs/jpg/360px/obs-en-17-09.jpg)

Davida chuan dikna leh rinawmna nên kum tâm tâk ro a rel a, Pathianin a ni chu mal a sawm a. Amaherawhchu, a hun hnuhnung lamah chuan Pathian lakah nasatakin thil sual a lo ti ta a.

![OBS Image](https://cdn.door43.org/obs/jpg/360px/obs-en-17-10.jpg)

Ni khat chu, Davida sipai zawng zawng te chu ral dova an kal bo laiin, a lal in ata a dâkchhuak a, hmeichhe hmelṭha tak inbual lai a hmu a. Hmeichhe hming chu Bethsebi a ni.

![OBS Image](https://cdn.door43.org/obs/jpg/360px/obs-en-17-11.jpg)

Hmun dang hawisan ta lovin, Davida chuan chu hmeichhia chu a hnêna rawn hruai turin mi a tîr ta a. Chu hmeichhia chu a mutpui a, a in lamah a hawtîr leh ta a. A hnu rei lo teah Bethsebi chuan Davida hnênah nau a pai thu a hriattîr ta a ni.

![OBS Image](https://cdn.door43.org/obs/jpg/360px/obs-en-17-12.jpg)

Bethsebi pasal Uria chu Davida sipai ṭha bêrte zinga pakhat a ni a. Davida chuan Uria chu indona hmun aṭangin a haw tîr a, a nupui hnêna awm turin a hrilh a. Nimahsela, Uria chuan sipai dang zawngten ral an do laia in lama lo awm chu a duh lo va. Tichuan, Davida chuan Uria chu indona lamah a tîr kîr a, sipai hotu hnênah Uria chu hmelmatên an thah ngei theihnan hmelmate chakna lai bêr hmuna awmtir turin a hrilh ta a.

![OBS Image](https://cdn.door43.org/obs/jpg/360px/obs-en-17-13.jpg)

Uria thah a nih hnu chuan, Davidan Bethsebi chu nupuiah a nei ta a. Chumi hnu chuan, Davida chu fapa a hrinsak a. Pathian chu Davida thiltih ah chuan a thinûr hle a, tichuan, a sualna tenawmzia chu hriattîr turin Davida hnênah zawlnei Nathana a tîr ta a. Davida chuan a sualna chu a sim a, Pathianin a ngaidam ta a. Davida chuan a damchhung zawngin, hun harsa ah pawh nise, Pathian chu a zui a, a thu a awih ta a.

![OBS Image](https://cdn.door43.org/obs/jpg/360px/obs-en-17-14.jpg)

Nimahsela, Davida sualna hremna atan, a fapa nausen chu a thi ta a. Davida inchhungkhurah chuan a dam chhung zawngin innghirngona a thleng ta a, Davida thiltihtheihna chu nasatakin a tlakhniam phah a. Davida chu Pathian lakah lo rinawm tawh lo mahse, Pathian chu a hnêna a thu tiamah chuan a la rinawm reng a. Tichuan, Davida leh Bethsebi chuan fapa dang an nei a, a hmingah Solomona an sa a.

_bible thu lakchhuahna: 1 Samuel 10; 15-19; 24; 31; 2 Samuel 5; 7; 11-12_

