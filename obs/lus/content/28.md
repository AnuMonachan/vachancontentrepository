# 28. Roreltu Tlangval Hausa #

![OBS Image](https://cdn.door43.org/obs/jpg/360px/obs-en-28-01.jpg)

Ni khat chu, rorêltu tlangval hausa hi Isua hnênah a rawn kal a, a hnênah, “Zirtirtu ṭha, chatuana nunna ka chan theihnan engnge ka tih tur?” a ti a. Isuan a hnênah, “Engatinge ‘ṭha’ mi tih? Ṭha chu pakhat chauh a awm, chu chu Pathian a ni. Nimahsela, chatuana nunna neih i duh chuan, Pathian dânte chu zawm ta che,” a ti a.

![OBS Image](https://cdn.door43.org/obs/jpg/360px/obs-en-28-02.jpg)

“Engte nge ka zawm tûrte chu?” a ti a. Isuan, “’Tual that suh. Uire suh. Ru suh. Bum suh, i nu leh i pa chawimawi rawh, tih leh nangmah i inhmangaih angin i vêngte hmangaih rawh’ tih te hi” a ti a.

![OBS Image](https://cdn.door43.org/obs/jpg/360px/obs-en-28-03.jpg)

Nimahsela, tlangval chuan, “Chung dân zawng zawng chu ka naupan têt ata ka zawm zel ṭhin. Chatuana nung turin engnge ka la tih ngai?” a ti a. Isuan amah chu a en a, a hmangaih ta a.

![OBS Image](https://cdn.door43.org/obs/jpg/360px/obs-en-28-04.jpg)

Isuan a hnênah, “ṭha famkima awm i duh chuan, kal la, i thil neih zawng zawng hralh la, sum chu pachhia te hnênah pe rawh, chutichuan, vânah ro i nei ang. Tin, lo kal la, mi zui ang che,” a ti a.

![OBS Image](https://cdn.door43.org/obs/jpg/360px/obs-en-28-05.jpg)

Tlangval chuan Isua thusawi chu a hriatin, a lungngai ta êm êm a, mi hausa tak a ni a, a thil neih zawng zawng sem ral chu a duh loh vang a ni. A inher a, Isua hnên ata a kal bo ta a.

![OBS Image](https://cdn.door43.org/obs/jpg/360px/obs-en-28-06.jpg)

Tin, Isuan a zirtirte hnênah, “Mi hausa tan Pathian rama luh chu harsa tak a ni! A ni, mi hausa Pathian rama luh aiin sanghawngsei hriau benga luh tlang a awl zawk,” a ti a.

![OBS Image](https://cdn.door43.org/obs/jpg/360px/obs-en-28-07.jpg)

Zirtirten Isua thusawi chu an hriatin, mak an ti êm êm a, a hnênah, “Tunge chhandam ni thei ang le?” an ti a.

![OBS Image](https://cdn.door43.org/obs/jpg/360px/obs-en-28-08.jpg)

Isuan zirtirte chu a en a, an hnênah, “Chu chu mihring tân tih rual a ni lo va, nimahsela, Pathian nen chuan engkim tih theih a ni,” a ti a.

![OBS Image](https://cdn.door43.org/obs/jpg/360px/obs-en-28-09.jpg)

Petera chuan Isua hnênah, “Engkim kalsanin kan zui che a. Kan lawmman tur chu eng nge ni ang le?” a ti a.

![OBS Image](https://cdn.door43.org/obs/jpg/360px/obs-en-28-10.jpg)

Isuan, “Mi tin inte emaw, unaute emaw, farnute emaw, pa emaw, nu emaw, fate emaw, ramte emaw keimah avanga kalsan apiang chuan a leh zâ an hmu ang a, chatuana nunna an chang bawk ang. Nimahsela, mi tamtak a hmasate chu a hnuhnung ah an awm ang a, mi tamtak a hnuhnungte pawh a hmasa ah an la awm ang” a ti a, a chhang a.

_Bible thu lakchhuahna: Matthaia 19:16-30; Marka 10:17-31; Luka 18:18-30_

