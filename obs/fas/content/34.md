# ۳۴. عیسی مَثَل های دیگری تعلیم می دهد

![OBS Image](https://cdn.door43.org/obs/jpg/360px/obs-en-34-01.jpg)

عیسی مَثَل های دیگری نیز دربارۀ ملکوت خدا برای مردم بیان کرد. مثلاً چنین فرمود، “ملکوت خدا مانند دانۀ خردل است که شخصی در مزرعه اش کاشت. شما می دانید که دانۀ خردل کوچکترین دانه ها است.

![OBS Image](https://cdn.door43.org/obs/jpg/360px/obs-en-34-02.jpg)

با وجود این وقتی دانۀ خردل رشد می کند، از تمام بوته های دیگر مزرعه بزرگتر شده به اندازۀ یک درخت می شود. به طوری که پرنده ها در لابلای شاخه هایش لانه می کنند."

![OBS Image](https://cdn.door43.org/obs/jpg/360px/obs-en-34-03.jpg)

عیسی مثل دیگری بیان کرد، “آنچه را که در ملکوت خدا روی می دهد، می توان به زنی تشبیه کرد که نان می پزد. او یک پیمانه آرد برمی دارد و با خمیر مایه مخلوط می کند تا در سراسر خمیر پخش گردد.”

![OBS Image](https://cdn.door43.org/obs/jpg/360px/obs-en-34-04.jpg)

“ملکوت خدا، مانند گنجی است که آن را در مزرعه ای پنهان کرده باشند. شخصی آن را پیدا کرد و دوباره آن را زیر خاک پنهان نمود و از ذوق آن رفت وهرچه داشت فروخت تا پول کافی به دست آورد و آن مزرعه را بخرد تا صاحب آن گنج شود.”

![OBS Image](https://cdn.door43.org/obs/jpg/360px/obs-en-34-05.jpg)

“ملکوت خدا، مانند یک مروارید زیبای گرانبهاست. یک تاجر مروارید آن را یافت و هر چه داشت، فروخت تا با پولش آن مروارید را بخرد.”

![OBS Image](https://cdn.door43.org/obs/jpg/360px/obs-en-34-06.jpg)

سپس عیسی برای کسانی که به پاکی و پرهیزگاری خود می بالیدند و سایر مردم را حقیر می شمردند، این داستان را تعریف کرد: «دو نفر به خانه خدا رفتند تا دعا کنند. یکی رهبر مذهبی و دیگری مسئول باج و خراج بود.

![OBS Image](https://cdn.door43.org/obs/jpg/360px/obs-en-34-07.jpg)

رهبر مذهبی جلو ایستاد وچنین دعا کرد، “ای خدا تو را شکر می کنم که مانند دیگر مردم، گناهکار، دزد، ستمکار،زناکار و خصوصاً مانند این باجگیر نیستم.

![OBS Image](https://cdn.door43.org/obs/jpg/360px/obs-en-34-08.jpg)

در هفته دو بار روزه می گیرم و از همۀ پول ها که به دست می آورم، یک دهم را در راه تو می دهم."

![OBS Image](https://cdn.door43.org/obs/jpg/360px/obs-en-34-09.jpg)

اما آن باجگیر گناهکار در فاصله ای دورتر از آن رهبر مذهبی ایستاد و به هنگام دعا، حتی جرأت نکرد از خجالت سر خود را بلند کند بلکه با اندوه و شرم به سینه خود زده، گفت، “خدایا به من رحم فرما زیرا گناهکار هستم!”»

![OBS Image](https://cdn.door43.org/obs/jpg/360px/obs-en-34-10.jpg)

سپس عیسی افزود، “من به شما می گویم خدا دعای آن باجگیر را شنید و او را پارسا به شمار آورد، اما از دعای آن مذهبی خودپسند خشنود نشد.خدا هر کس که خود را بزرگ جلوه دهد پست خواهد نمود و هر که خود را فروتن سازد سربلند خواهد فرمود.”

_داستانی برگرفته از کتاب مقدّس:_