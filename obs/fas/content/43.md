# ۴۳. آغاز کلیسا

![OBS Image](https://cdn.door43.org/obs/jpg/360px/obs-en-43-01.jpg)

بعد از این که عیسی به آسمان بازگشت، شاگردان همچنان که عیسی دستور داده بود، در اورشلیم ماندند. ایمانداران به طور مرتب با هم جمع می‌شدند تا دعا کنند.

![OBS Image](https://cdn.door43.org/obs/jpg/360px/obs-en-43-02.jpg)

یهودیان هر ساله روز مهمی به نام پنتیکاست را جشن می‎گرفتند که مصادف با پنجاهمین روز پس از عید پسخ بود. پپنتیکاست جشن یهودیان برای برداشت محصول گندم بود. آنها از سرتاسر دنیا به اورشلیم می‌آمدند تا این جشن را با هم برگزار کنند. در آن سال، جشن پنتیکاست، حدود یک هفته پس از رفتن عیسی به آسمان اتفاق افتاد.

![OBS Image](https://cdn.door43.org/obs/jpg/360px/obs-en-43-03.jpg)

وقتی همه ایمانداران دور هم جمع شده بودند، ناگهان صدایی مانند صدای وزش باد شدید شنیدند. سپس چیزی شبیه شعله‌های آتش بر سر همه آنان شعله‌ور شد. آنگاه همه از روح‌القدس پر شدند و خدا را به زبان‎هایی که نمی‎دانستند پرستیدند. روح‌القدس قدرت تکلم به زبان‎ها را به آنها بخشیده بود.

![OBS Image](https://cdn.door43.org/obs/jpg/360px/obs-en-43-04.jpg)

وقتی مردمی که به اورشلیم آمده بودند، این صدا را شنیدند، دور هم جمع شدند تا ببینند چه اتفاقی افتاده است. آنها شنیدند که ایمانداران کارهای عظیم خدا را اعلام می‎کنند. آنها از این موضوع شگفت‎زده شدند، چون می‎توانستند سخنان آنها را درک کنند. در کشور آنها مردم زبان متفاوتی داشتند. شاگردان از اسرائیل بودند و می‎توانستند فقط به زبان‎های آرامی، عبرانی و یا یونانی سخن بگویند. اما آنها شنیدند که شاگردان به زبان مادری آنها کارهای خدا را اعلام می‎کردند.

![OBS Image](https://cdn.door43.org/obs/jpg/360px/obs-en-43-05.jpg)

بعضی نیز گفتند که شاگردان مست شده‎اند. اما پترس ایستاد و به آنها گفت: «گوش کنید!این مردم مست نیستند! بلکه این همان پیشگویی یوئیل نبی است که خدا گفته بود: «در روزهای آخر، من روح خود را بر تمامی بشر خواهم ریخت.»

![OBS Image](https://cdn.door43.org/obs/jpg/360px/obs-en-43-06.jpg)

«ای قوم اسرائیل، عیسی شخصی بود که کارهای خارق‎العاده انجام می‎داد تا خود را به ما بشناساند. او با قدرت خدا کارهای بسیار شگفت‎انگیزی انجام داد. شما این را می‎دانید، چون شاهد کارهای او بودید، اما او را به صلیب کشیدید.»

![OBS Image](https://cdn.door43.org/obs/jpg/360px/obs-en-43-07.jpg)

«عیسی مرد، ولی خدا او را از میان مردگان برخیزانید. این تحقق پیشگویی آن پیامبری است که گفت: تو نمی‌گذاری که بدن فرزند مقدس تو در قبر فاسد گردد. ما شاهد این هستیم که خدا عیسی را از میان مردگان برخیزانید.»

![OBS Image](https://cdn.door43.org/obs/jpg/360px/obs-en-43-08.jpg)

خدای پدر، اکنون عیسی را بر بالا‎ترین جایگاه آسمان یعنی به دست راست خود نشانده است. عیسی همانطور که وعده داده بود روح‎القدس را برای ما فرستاد. این کارهایی که امروز می‌بینید و می‌شنوید را روح‎القدس انجام می‎دهد.

![OBS Image](https://cdn.door43.org/obs/jpg/360px/obs-en-43-09.jpg)

شما عیسی را مصلوب کردید، اما یقین داشته باشید که خدا او را، خداوند و مسیح، تعیین فرموده است.»

![OBS Image](https://cdn.door43.org/obs/jpg/360px/obs-en-43-10.jpg)

مردم به شدت تحت تاثیر سخنان پترس قرار گرفتند. بنابراین از او و دیگر شاگردان پرسیدند: «ای برادران، اکنون باید چه کنیم؟»

![OBS Image](https://cdn.door43.org/obs/jpg/360px/obs-en-43-11.jpg)

پترس پاسخ داد: «همه شما به آمرزش از گناهان نیاز دارید. پس توبه کنید و در نام عیسی مسیح تعمید بگیرید. آنگاه خدا هدیه روح‌القدس را هم به شما خواهد بخشید.»

![OBS Image](https://cdn.door43.org/obs/jpg/360px/obs-en-43-12.jpg)

تقریبا ۳۰۰۰ نفر به سخنان پترس ایمان آوردند و شاگرد عیسی شدند. آنها تعمید آب گرفتند و به جمع ایمانداران در کلیسای اورشلیم پیوستند.

![OBS Image](https://cdn.door43.org/obs/jpg/360px/obs-en-43-13.jpg)

ایمانداران همواره به تعالیم رسولان گوش می‌دادند. با یکدیگر جمع می‎شدند، با هم غذا می‎خوردند و دعا می‎کردند. آنها در جمع خدا را پرستش می‎کردند و هر چه داشتند با یکدیگر به شراکت می‎گذاشتند. مردم درباره آنها به نیکی سخن می‌گفتند و هر روز عده بیشتری ایمان می‎آوردند.

_داستانی برگرفته از کتاب مقدس:_

_کتاب اعمال رسولان فصل ۱ آیه ۱۲ تا ۱۴ و فصل ۲_
