# ۳۳. داستان کشاورز

![OBS Image](https://cdn.door43.org/obs/jpg/360px/obs-en-33-01.jpg)

روزی عیسی در کنار دریاچه در حال  تعلیم به گروه بزرگی از مردم بود. شمار آنها آن قدر زیاد بود که عیسی جای کافی برای صحبت با آن ها نداشت. بنابرین سوار قایقی که در کنار آب  بود شد و  از آنجا به تعلیم مردم پرداخت.

![OBS Image](https://cdn.door43.org/obs/jpg/360px/obs-en-33-02.jpg)

عیسی این داستان را برای مردم بازگو کرد: «کشاورزی برای کاشتن بذر بیرون رفت. در حالی که بذرها را به هر سو می‌پاشید، شماری از آن ها در راه افتاد و پرنده‌ها آمدند و همه آنها را خوردند.»

![OBS Image](https://cdn.door43.org/obs/jpg/360px/obs-en-33-03.jpg)

«برخی روی سنگلاخ افتادند که روی آن را کمی خاک پوشانده بود. بذرها روی آن خاک کم عمق، خیلی زود جوانه زدند. ولی ریشه های آن ها نمی توانستند به عمق خاک فرو روند. بنابرین وقتی آفتاب سوزان بر آن ها تابید، همه سوختند و از بین رفتند.»

![OBS Image](https://cdn.door43.org/obs/jpg/360px/obs-en-33-04.jpg)

«برخی از بذرها نیز در میان خارها افتادند. خارها و بذرها با هم رشد کردند و ساقه‌های تازه گیاه زیر فشار خارها از بین رفتند و هیچ محصولی به بار نیاوردند.»

![OBS Image](https://cdn.door43.org/obs/jpg/360px/obs-en-33-05.jpg)

«تعدادی از بذرها روی خاک خوب افتادند، و از هر بذر، سی، شصت و حتی صد برابر بار آورد . هر که می خواهد خدا را پیروی کند به سخنان من گوش فرا دهد .

![OBS Image](https://cdn.door43.org/obs/jpg/360px/obs-en-33-06.jpg)

شاگردان از شنیدن این داستان گیج شدند. پس عیسی به آن ها چنین توضیح داد: «بذر، کلام خداست. گذرگاه، فردیست که کلام خدا را می‌شنود ولی آنرا درک نمی‌کند و شیطان کلام را از او می‌رباید. در واقع شیطان او را از درک کلام خدا باز می دارد.»

![OBS Image](https://cdn.door43.org/obs/jpg/360px/obs-en-33-07.jpg)

«زمین سنگلاخ، فردی است که تا پیغام خدا را می‌شنود، آن را با شادی می‌پذیرد، ولی درهنگام سختی ها یا وقتی مردم به او آزار می‌رسانند، از خدا رویگردان می‌شود. به بیان دیگر  او از اعتماد به خدا دست برمی‌دارد.»

![OBS Image](https://cdn.door43.org/obs/jpg/360px/obs-en-33-08.jpg)

«زمینی که از خارها پوشیده شده، فردی است که پیغام را می‌شنود ولی نگرانی‌های زندگی  و دل بستگی او به پول و کسب چیزهای بسیار، پس از اندک زمانی او را از عشق ورزیدن به خدا باز می دارند.  دیگر توان خشنود ساختن خدا بر اساس آنچه که از کلام خدا آموخته بود را نخواهد  داشت . او مانند خوشه‌های گندمی است که ثمری به بار نمی‌آورد.»

![OBS Image](https://cdn.door43.org/obs/jpg/360px/obs-en-33-09.jpg)

«اما زمین خوب، فردی است که پیغام خدا را می‌شنود، باورش می‌کند و ثمر می‌آورد.»

_داستانی برگرفته از کتاب مقدس:_

_انجیل متی فصل ۱۳ آیه های ۱ تا ۲۳؛ انجیل مرقس فصل ۴ آیه های ۱  تا ۲۰؛ انجیل لوقا فصل ۸ آیه های ۴ تا ۱۵_
