# ۳۷. عیسی ایلعازر را زنده می‌کند

![OBS Image](https://cdn.door43.org/obs/jpg/360px/obs-en-37-01.jpg)

مردی بود به نام ایلعازَر، او و دو خواهرش مریم و مرتا، از دوستان نزدیک و صمیمی عیسی بودند. روزی، عیسی شنید که ایلعازَر سخت بیمار است. وقتی عیسی این خبر را شنید، گفت: « این بیماری به مرگ او نمی انجامد بلکه بزرگی و جلال خدا، برای دیگران، در آن نمایان خواهد شد.»

![OBS Image](https://cdn.door43.org/obs/jpg/360px/obs-en-37-02.jpg)

عیسی با وجود اینکه آنها را دوست می‌داشت، دو روز دیگر در جایی که بود، ماند. پس از گذشت آن دو روز عیسی به شاگردانش گفت: «بیایید به یهودیه بازگردیم.» اما شاگردان گفتند: «ای استاد، همین چند روز پیش بود که مردم یهودیه می‌خواستند تو را بکشند!.»  عیسی در جواب گفت: «دوست ما ایلعازَر خوابیده است و من باید او را بیدار کنم.»

![OBS Image](https://cdn.door43.org/obs/jpg/360px/obs-en-37-03.jpg)

شاگردان عیسی پاسخ دادند: «خداوندا، اگر او خوابیده است، بهبود خواهد یافت.» آنگاه عیسی به روشنی گفت: «ایلعازر مرده است. خوشحالم که در آنجا نبودم تا شما بتوانید به من ایمان بیاورید.»

![OBS Image](https://cdn.door43.org/obs/jpg/360px/obs-en-37-04.jpg)

وقتی عیسی به شهری که ایلعازَر در آن زندگی می‌کرد رسید، چهار روز از مرگ ایلعازَر ‌گذشته بود. مرتا به پیشواز عیسی رفت و گفت: «سرورم، اگر اینجا بودی، برادرم نمی‌مرد. اما من ایمان دارم هر چه که تو از خدا بخواهی، به تو خواهد بخشید.»

![OBS Image](https://cdn.door43.org/obs/jpg/360px/obs-en-37-05.jpg)

عیسی پاسخ داد: «من قیامت و حیات هستم. هر که به من ایمان آورد، حتی اگر بمیرد، زنده خواهد شد. هر که به من ایمان آوَرَد هرگز نخواهد مرد. آیا به این گفته من ایمان داری؟» مرتا جواب داد: «بله استاد، من ایمان دارم که تو مسیح، پسر خدا هستی.»

![OBS Image](https://cdn.door43.org/obs/jpg/360px/obs-en-37-06.jpg)

سپس مریم نزد عیسی رسید و به پاهای او افتاد و گفت: «سرورم، اگر اینجا بودی، برادرم نمی‌مرد.» عیسی از آنها پرسید: «کجا او را دفن کرده‌اید؟»  آنها پاسخ دادند: «در یک مقبره. بیا و ببین.» آنگاه عیسی گریست.

![OBS Image](https://cdn.door43.org/obs/jpg/360px/obs-en-37-07.jpg)

قبر ایلعازَر غاری بود که سنگ بزرگی جلو دهانه‌اش گذاشته بودند. وقتی عیسی به مقبره رسید به آنها گفت: «سنگ را کنار بزنید!» اما مرتا گفت: «چهار روز از مرگ او گذشته است. حال دیگر جسدش بو گرفته است.»

![OBS Image](https://cdn.door43.org/obs/jpg/360px/obs-en-37-08.jpg)

عیسی پاسخ داد: «مگر نگفتم اگر به من ایمان آوری جلال خدا را خواهی دید؟» بنابراین آنها سنگ را کنار زدند.

![OBS Image](https://cdn.door43.org/obs/jpg/360px/obs-en-37-09.jpg)

آنگاه عیسی به آسمان نگاه کرد و گفت: «پدر، تو را شکر می‌کنم که مرا می شنوی. می‌دانم که همیشه به من گوش می دهی، ولی این را به خاطر مردمی که اینجا هستند گفتم، تا ایمان آورند که تو مرا فرستاده‌ای.» سپس با صدای بلند فرمود: «ایلعازَر، بیرون بیا!»

![OBS Image](https://cdn.door43.org/obs/jpg/360px/obs-en-37-10.jpg)

ایلعازَر، در حالی که  بدنش در کفن پیچیده شده بود، از قبر بیرون آمد. عیسی به آنها گفت: «او را باز کنید تا بتواند راه برود.» بسیاری از یهودیان چون این معجزه را دیدند، به عیسی ایمان آوردند.

![OBS Image](https://cdn.door43.org/obs/jpg/360px/obs-en-37-11.jpg)

اما سران مذهبی یهود حسادت کردند، پس دور هم جمع شدند تا نقشه قتل عیسی و ایلعازَر را بکشند.

_داستانی برگرفته از کتاب مقدس:  انجیل یوحنا فصل ۱۱ آیه های ۱ تا ۴۶_
