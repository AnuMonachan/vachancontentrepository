# ۴۱. خدا عیسی را از مردگان بر مى خيزاند

![OBS Image](https://cdn.door43.org/obs/jpg/360px/obs-en-41-01.jpg)

بعداز این که سربازان، عیسی را مصلوب کردند، سران بی ايمان قوم یهود نزد پیلاتوس رفتند و گفتند، “آن عیسى فریبکار گفت که بعد از سه روز از مردگان خواهد برخاست. کسی باید قبر را تا سه روز زیر نظر داشته باشد تا مطمئن شویم که شاگردانش نتوانند بیایند و جسد او را بدزدند و ادّعا کنند که او زنده شده است.”

![OBS Image](https://cdn.door43.org/obs/jpg/360px/obs-en-41-02.jpg)

پیلاتوس گفت، “سربازانی را برداشته و از قبر به طور کامل مراقبت کنید.” بنابراین آن ها رفتند و سنگ بزرگ در ورودی قبر را مهر و موم کردند و سربازانی را در آنجا به نگهبانی گماردند تا کسی نتواند جسد را برباید.

![OBS Image](https://cdn.door43.org/obs/jpg/360px/obs-en-41-03.jpg)

روز بعد از تدفین عیسی، روز سَبَّت بود و در این روز، یهودیان مجاز نیستند تا به سر قبر بروند. بنابراین در پایان روز سَبَّت و صبح بسیار زود، تنی چند از زنان، داروهای معطّر خریدند تا به قبر عیسی رفته و جسد عیسی را با آن معطّر سازند.

![OBS Image](https://cdn.door43.org/obs/jpg/360px/obs-en-41-04.jpg)

ناگهان زمین لرزۀ شدیدی رخ داد. یکی از فرشتگان خداوند که بسیار درخشنده بود، از آسمان پایین آمده به سوی سنگ قبر رفت و آنرا به کناری غلطاند و بر آن نشست. نگهبانان با دیدن او به شدّت ترسیده، لرزان شدند و همچون مرده، بیحرکت به زمین افتادند.

![OBS Image](https://cdn.door43.org/obs/jpg/360px/obs-en-41-05.jpg)

هنگامیکه زنان به قبر رسیدند، فرشته به آنان گفت، “نترسید. عیسی اینجا نیست. او از مردگان برخاسته است. درست همانطور که خودش گفته بود! داخل قبر را بنگرید و ببینید.” زنان داخل قبر را نگاه کردند و جایی که پیکر عیسی را در آن گذاشته بودند دیدند، ولی جسدی نیافتند.

![OBS Image](https://cdn.door43.org/obs/jpg/360px/obs-en-41-06.jpg)

آنگاه فرشته به زنان گفت، “بروید و به شاگردان بگویید که عیسی از مردگان برخاسته است و پیش از شما به جلیل می رود.”

![OBS Image](https://cdn.door43.org/obs/jpg/360px/obs-en-41-07.jpg)

زنان درحالیکه هم خوشحال بودند و هم می ترسیدند، به سوی شاگردان رفتند تا آن خبر خوش را به آنان برسانند.

![OBS Image](https://cdn.door43.org/obs/jpg/360px/obs-en-41-08.jpg)

در همان حال که زنان می دویدند تا این خبر خوش را به شاگردان بدهند، ناگهان عیسی را درمقابل خود دیدند و به پایش افتادند تا او را بپرستند. عیسی گفت، “نترسید. بروید و به شاگردان من بگویید که به جلیل بروند و مرا در آنجا خواهند دید.”

_داستانی برگرفته از کتاب مقدّس:  انجیل متّی، ٦٢:٢٧ ؛ ١٠:٢٨ ؛ انجیل مرقس، ١:١٦-١١ ؛ انجیل لوقا،١:٢٤-١٢ ؛ انجیل یوحنّا، ١:٢٠-١٨_