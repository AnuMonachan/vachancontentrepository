# ۴۱. خدا عیسی را از مردگان برمی‌خیزاند

![OBS Image](https://cdn.door43.org/obs/jpg/360px/obs-en-41-01.jpg)

بعد از این که سربازان عیسی را مصلوب کردند، سران قوم یهود نزد پیلاتس رفتند و گفتند: «عیسی به دروغ گفت که بعد از سه روز از مردگان برخواهد خاست. برای اینکه شاگردانش نتوانند جسد او را بدزدند، باید فردی را مامور کنیم تا به مدت سه روز قبر را نگهبانی کند. اگر بتوانند جسد را بدزدند، آنوقت ادعا خواهند کرد که او از مردگان برخاسته است.»

![OBS Image](https://cdn.door43.org/obs/jpg/360px/obs-en-41-02.jpg)

پیلاتس گفت: «سربازانی را با خود برده و تا جایی که می‎توانید از قبر محافظت کنید.» بنابراین آنها سنگ ورودی قبر را مهر و موم کردند و سربازانی را در آنجا به نگهبانی گماردند، تا کسی نتواند جسد را بدزدد.

![OBS Image](https://cdn.door43.org/obs/jpg/360px/obs-en-41-03.jpg)

چون روز بعد از تدفین عیسی، یعنی روز شبات کارکردن ممنوع بود، هیچ‎کدام از دوستان عیسی نتوانستند به سر قبر بروند. اما سحرگاهان روز بعد، تنی چند از زنان آماده شدند تا بر سر قبر عیسی رفته و جسد عیسی را معطر سازند.

![OBS Image](https://cdn.door43.org/obs/jpg/360px/obs-en-41-04.jpg)

پیش از اینکه زنان به آنجا برسند، در کنار قبر زمین لرزه شدیدی رخ داد. فرشته‎ای از آسمان نزول کرده، سنگ ورودی قبر را به کناری غلتاند و بر آن نشست. آن فرشته همچون برق آسمان می‎درخشید. نگهبانان با دیدن او چنان ترسیدند که همچون مرده به زمین افتادند.

![OBS Image](https://cdn.door43.org/obs/jpg/360px/obs-en-41-05.jpg)

هنگامی که زنان به قبر رسیدند، فرشته به آنها گفت: «نترسید! عیسی اینجا نیست. او همانطور که وعده داده بود از مردگان برخاسته است. داخل قبر را بنگرید و ببینید.» زنان داخل قبر را نگاه کردند و جایی که پیکر عیسی در آن گذاشته شده بود را دیدند، ولی جسدی نیافتند.

![OBS Image](https://cdn.door43.org/obs/jpg/360px/obs-en-41-06.jpg)

آنگاه فرشته به زنان گفت:«بروید و به شاگردان بگویید که عیسی از مردگان برخاسته است و پیش از شما به جلیل خواهد رفت.»

![OBS Image](https://cdn.door43.org/obs/jpg/360px/obs-en-41-07.jpg)

زنان در حالی که خوشحال و شگفت‎زده بودند، به سوی شاگردان رفتند تا خبر خوش را به آنان برسانند.

![OBS Image](https://cdn.door43.org/obs/jpg/360px/obs-en-41-08.jpg)

در حالی که زنان می‌دویدند تا این خبر خوش را به شاگردان بدهند، ناگهان عیسی بر آنها ظاهر شد. آنها در برابر او سجده کردند. عیسی به آنها گفت: «نترسید! بروید و به شاگردان من بگویید که به جلیل بروند و مرا در آنجا خواهند دید.»

_داستانی برگرفته از کتاب مقدس:_

_کتاب انجیل متی باب ۲۷ آیه ۶۲ تا باب ۲۸ آیه ۱۵؛ کتاب انجیل مرقس باب ۱۶ آیه‌های ۱ تا ۱۱؛ کتاب انجیل لوقا باب ۲۴ آیه‌های ۱ تا ۱۲؛ کتاب انجیل یوحنا باب ۲۰ آیه‌های ۱ تا ۱۸_
