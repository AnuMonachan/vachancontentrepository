# ۳۲. عیسی یک مرد دیو زده و زن بیماری را شفا می‌دهد

![OBS Image](https://cdn.door43.org/obs/jpg/360px/obs-en-32-01.jpg)

روزی عیسی و شاگردانش با قایق به آن سوی دریاچه به سرزمین جَدَریان رفتند . وقتی به خشکی رسیدند از قایق خود بیرون آمدند.

![OBS Image](https://cdn.door43.org/obs/jpg/360px/obs-en-32-02.jpg)

مردی در آنجا بود که گرفتار ارواح پلید بود.

![OBS Image](https://cdn.door43.org/obs/jpg/360px/obs-en-32-03.jpg)

آن مرد به قدری قوی بود که هیچ‎‌کس توان رام کردن او را نداشت. بارها او را به زنجیر کشیده بودند، ولی او زنجیرها را پاره می‌‌کرد.

![OBS Image](https://cdn.door43.org/obs/jpg/360px/obs-en-32-04.jpg)

آن مرد در میان گورهای آن ناحیه زندگی می‌کرد. او شبانه‌ روز نعره می‌کشید. لباسی بر تن نداشت و خود را با سنگ‌های تیز زخمی می‌کرد.

![OBS Image](https://cdn.door43.org/obs/jpg/360px/obs-en-32-05.jpg)

وقتی او پیش عیسی رسید، در برابر او زانو زد. عیسی به آن دیو دستور داد: «از این مرد بیرون بیا!»

![OBS Image](https://cdn.door43.org/obs/jpg/360px/obs-en-32-06.jpg)

دیو فریاد بلندی کشید و گفت: «ای عیسی، پسر خدای متعال، از من چه می‌خواهی؟ خواهش می‌کنم مرا عذاب نده!» سپس عیسی از آن دیو پرسید: «نام تو چیست؟» او پاسخ داد: «نام من لژیون است، چون ما بسیاریم.» (لژیون شامل چند هزار سرباز در ارتش روم بود.)

![OBS Image](https://cdn.door43.org/obs/jpg/360px/obs-en-32-07.jpg)

دیوها از عیسی خواهش کردند: «ما را از این سرزمین بیرون نکن» در آنجا گله‌ای از خوک‌ها بر تپه ای در حال چرا بودند . روح های ناپاک به عیسی التماس کرده و گفتند: «پس ما را به درون خوک‌ها بفرست» عیسی اجازه داد و فرمود: «بروید»

![OBS Image](https://cdn.door43.org/obs/jpg/360px/obs-en-32-08.jpg)

دیوها از آن مرد بیرون آمده، به درون خوک ها رفتند. همه آن  خوک‌ها که نزدیک به دوهزار بودند، از سراشیبی تپه به دریاچه افتادند وغرق شدند.

![OBS Image](https://cdn.door43.org/obs/jpg/360px/obs-en-32-09.jpg)

خوکبانانی که از آن گله نگه داری می‌کردند، با دیدن آن اتفاق به سوی شهر دویدند و مردم را از  آنچه عیسی کرده بود خبر دادند. مردم شهر آمدند و آن مرد دیو زده را دیدند که آرام گرفته، لباس به تن کرده و عاقل نشسته است.

![OBS Image](https://cdn.door43.org/obs/jpg/360px/obs-en-32-10.jpg)

مردم که بسیار ترسیده بودند، از عیسی خواستند که آنجا را ترک کند. پس عیسی سوار قایق شد. ولی آن مردی که پیش‌تر اسیر دیو بود از عیسی خواهش کرد تا همراه او برود.

![OBS Image](https://cdn.door43.org/obs/jpg/360px/obs-en-32-11.jpg)

اما عیسی به او گفت: «به خانه‌ات برگرد و به همه بگو که خدا برای تو چه کرده و چگونه رحمت او شامل حال تو شده است.»

![OBS Image](https://cdn.door43.org/obs/jpg/360px/obs-en-32-12.jpg)

بنابراین آن مرد رفت و با هر که روبرو می‌شد، می گفت که عیسی برایش چه کرده است. هرکس که داستان او را می‌شنید، شگفت زده می‌شد.

![OBS Image](https://cdn.door43.org/obs/jpg/360px/obs-en-32-13.jpg)

عیسی به آن سوی دریاچه بازگشت. پس از رسیدن به آنجا، گروه زیادی به دور او جمع شده بودند، در میان انبوه مردم، زنی بود که دوازده سال از خونریزی رنج می‌ برد. او تمام دارایی‌اش را برای درمان خود هزینه کرده و به پزشکان داده بود، اما حال او بدتر هم شده بود.

![OBS Image](https://cdn.door43.org/obs/jpg/360px/obs-en-32-14.jpg)

او شنیده بود که عیسی بیماران بسیاری را شفا داده است پس با خود گفت: «باور دارم که اگر فقط  لباس عیسی را لمس کنم، من هم شفا می یابم.» آن زن خود را از میان مردم به پشت عیسی رساند و ردای او را لمس کرد. به محض آن که لباس عیسی را لمس کرد ، خونریزی او قطع شد.

![OBS Image](https://cdn.door43.org/obs/jpg/360px/obs-en-32-15.jpg)

همان دم عیسی متوجه شد که نیرویی از او خارج شده است. پس برگشت و پرسید: «چه کسی لباس مرا لمس کرد؟» شاگردان پاسخ دادند: «مردم زیادی از هر سو به تو فشار می آورند، چرا می‌پرسی «چه کسی به من دست زد»؟

![OBS Image](https://cdn.door43.org/obs/jpg/360px/obs-en-32-16.jpg)

آن زن در حالی که از ترس می‌لرزید، جلوی پاهای عیسی زانو زد. سپس به او گفت که چه کرده و چگونه شفا یافته است. عیسی به او گفت: «ایمانت تو را شفا داد! به سلامت برو.»

_برگرفته از کتاب مقدس:_

_انجیل متی فصل ۸ آیه های ۲۸ تا ۳۴؛ فصل ۹: آیه های ۲۰ تا ۲۲؛ انجیل مرقس فصل ۵؛ انجیل لوقا فصل ۸ آیه های ۲۶ تا ۴۸_
