# ۳۱. عیسی روی آب راه می‌رود

![OBS Image](https://cdn.door43.org/obs/jpg/360px/obs-en-31-01.jpg)

پس از آنکه عیسی به جمعیت خوراک داد به شاگردانش فرمود که سوار قایق شده، به آن طرف دریاچه بروند، اما او برای زمانی کوتاه در آنجا ماند. پس شاگردان حرکت کردند و عیسی پس از آن که مردم را روانه نمود، بر فراز کوهی رفت تا دعا کند. او در آنجا تنها بود و تا پاسی از شب دعا می‌‌کرد.

![OBS Image](https://cdn.door43.org/obs/jpg/360px/obs-en-31-02.jpg)

در این میان، شاگردان در قایق مشغول پارو زدن بودند، اما باد مخالف در حال وزیدن بود و تا پاسی ازشب تنها نیمی از دریاچه را پیموده بودند.

![OBS Image](https://cdn.door43.org/obs/jpg/360px/obs-en-31-03.jpg)

آنگاه عیسی دعای خود را به پایان رساند و به سوی شاگردان رفت. او به سوی قایق آنها بر روی آب قدم زد.

![OBS Image](https://cdn.door43.org/obs/jpg/360px/obs-en-31-04.jpg)

وقتی شاگردان عیسی را دیدند، بسیار ترسیدند، زیرا فکر کردند یک شبح است. عیسی دانست که آنها ترسیده‌اند، پس خطاب به آنها فرمود: «نترسید من هستم!»

![OBS Image](https://cdn.door43.org/obs/jpg/360px/obs-en-31-05.jpg)

سپس پترس به عیسی گفت: «سرورم، اگر تو هستی، امر کن تا روی آب نزد تو بیایم.» عیسی به پترس فرمود: «بیا!»

![OBS Image](https://cdn.door43.org/obs/jpg/360px/obs-en-31-06.jpg)

پس پترس از قایق بیرون آمد و روی آب  به سوی عیسی روانه شد. اما پس از طی مسافتی کوتاه، او روی خود را از عیسی برگرداند و متوجه موج‌های بلند و قدرت شدید باد شد.

![OBS Image](https://cdn.door43.org/obs/jpg/360px/obs-en-31-07.jpg)

آنگاه ترس، پترس را فرا گرفت و در حالی که در آب فرو می‌رفت، فریاد زد: «سرورم نجاتم بده!» عیسی به سرعت  دست خود را دراز کرد و او را بیرون کشید. سپس عیسی به پترس فرمود: «ای کم‌ایمان، چرا به من اعتماد نکردی تا در امنیت بمانی؟»

![OBS Image](https://cdn.door43.org/obs/jpg/360px/obs-en-31-08.jpg)

وقتی پترس و عیسی سوار قایق شدند، وزش باد ناگهان از حرکت ایستاد و آب آرام گرفت. شاگردان که بسیار شگفت‌زده شده بودند، عیسی را پرستش کرده، به او گفتند: «به راستی که تو پسر خدا هستی.»

_داستانی برگرفته از کتاب مقدس:_

_انجیل متی فصل ۱۴ آیه های ۲۲ تا ۳۳؛ انجیل مرقس فصل ۶ آیه های ۴۵ تا ۵۲؛ انجیل یوحنا فصل ۶ آیه های ۱۶ تا ۲۱_
