# ۱- آفرینش

![OBS Image](https://cdn.door43.org/obs/jpg/360px/obs-en-01-01.jpg)

در آغاز، خدا همه چیز را این‌گونه آفرید: او جهان و همه موجودات را در شش روز خلق کرد. بعد از آفرینش زمین، چون خدا هنوز هیچ چیز را شکل نداده بود، همه جا تاریک و تهی بود. اما روح خدا بر سطح آب‌ها بود.

![OBS Image](https://cdn.door43.org/obs/jpg/360px/obs-en-01-02.jpg)

سپس خدا گفت: «روشنایی بشود» و روشنایی شد. خدا دید روشنایی نیکوست و آن را "روز" نامید. و خدا تاریکی را از روشنایی جدا ساخت و آن را "شب" نامید. خدا روشنایی را در روز اول آفرید.

![OBS Image](https://cdn.door43.org/obs/jpg/360px/obs-en-01-03.jpg)

در روز دوم آفرینش، خدا  گفت: «فلکی بر فراز آبها به وجود آید» و چنین شد. خدا آن فلک را آسمان نامید.

![OBS Image](https://cdn.door43.org/obs/jpg/360px/obs-en-01-04.jpg)

در روز سوم خدا گفت: «آب‎های زیر آسمان در یک جا جمع شوند تا خشکی پدیدار شود.» او خشکی را «زمین» و آب‎ها را «دریا» نامید. خدا دید آنچه که آفریده است نیکوست.

![OBS Image](https://cdn.door43.org/obs/jpg/360px/obs-en-01-05.jpg)

سپس خدا گفت: «انواع گیاهان و درختان بر روی زمین برویند» و چنين شد. خدا دید آنچه که آفریده است نیکوست.

![OBS Image](https://cdn.door43.org/obs/jpg/360px/obs-en-01-06.jpg)

در چهارمین روز آفرينش، خدا گفت: « در آسمان روشنایی پدید آید.» و بدین گونه خدا خورشید، ماه و ستارگان را آفرید تا بر زمین روشنایی بخشند بنابراین  روز، شب، فصل‌ها و سال‌ها از هم جدا شدند. خدا دید آنچه که آفریده است نیکوست.

![OBS Image](https://cdn.door43.org/obs/jpg/360px/obs-en-01-07.jpg)

در روز پنجم، خدا گفت: «آبزيان، دریا را پر سازند و پرندگان در آسمان به پرواز درآیند». بدین گونه او تمام آبزیان و پرندگان را آفرید. خدا ديد آنچه که آفریده، نیکوست و آنها را برکت داد.

![OBS Image](https://cdn.door43.org/obs/jpg/360px/obs-en-01-08.jpg)

در ششمین روز آفرینش، خدا گفت: «زمین از انواع جانوران پر شود» و آنچه خدا گفت انجام شد. آن حیوانات، وحوش، خزندگان و حشرات بودند. خدا ديد آنچه که آفریده نیکوست و خشنود شد.

![OBS Image](https://cdn.door43.org/obs/jpg/360px/obs-en-01-09.jpg)

سپس خدا فرمود: «انسان را شبیه خود بسازیم تا بر زمین و جانوران آن فرمانروایی کند.»

![OBS Image](https://cdn.door43.org/obs/jpg/360px/obs-en-01-10.jpg)

آنگاه خدا مقداری خاک گرفت، آن را به صورت انسان درآورد و در او حیات دمید. خدا او را آدم نامید و باغ بزرگی برایش مهيا کرد تا آنجا زندگی کرده و از آن مراقبت نماید.

![OBS Image](https://cdn.door43.org/obs/jpg/360px/obs-en-01-11.jpg)

خدا دو درخت خاص در میان آن باغ قرار داد، يکی درخت حیات و ديگری درخت شناخت نیک و بد. خدا به آدم گفت که می‌تواند از میوه تمام درختان باغ بخورد به جز میوه درخت شناخت نیک و بد. اگر او از میوه آن درخت می‌خورد، می‌مرد.

![OBS Image](https://cdn.door43.org/obs/jpg/360px/obs-en-01-12.jpg)

سپس خدا گفت: «خوب نیست که آدم تنها بماند.» زیرا حیوانات نمی‌توانستند همدم مناسبی برای آدم باشند.

![OBS Image](https://cdn.door43.org/obs/jpg/360px/obs-en-01-13.jpg)

بنابراین خدا آدم را به خوابی عمیق فرو برد. سپس یکی از دنده‌های او را برگرفت و از آن، زن را آفرید و او را پیش آدم آورد.

![OBS Image](https://cdn.door43.org/obs/jpg/360px/obs-en-01-14.jpg)

وقتی آدم او را دید، گفت: «این موجود شبیه من است. او را زن می‎نامم، چون از مرد گرفته شد.» بدين سبب است که مرد از پدر و مادر خود جدا می‌شود و به همسر خود می‌پیوندد و از آن پس، آن دو، یک تن می‌شوند.

![OBS Image](https://cdn.door43.org/obs/jpg/360px/obs-en-01-15.jpg)

خدا مرد و زن را به شباهت خود آفريد. او آنها را برکت داد و فرمود: «بارور شوید، فرزندان آورده و زمین را پر سازید.» و خدا ديد هرآنچه که آفریده نیکوست و خشنود شد. همه اینها در روز ششم روی داد.

![OBS Image](https://cdn.door43.org/obs/jpg/360px/obs-en-01-16.jpg)

با فرا رسیدن روز هفتم، خدا کار آفرینش را به پایان رساند، روز هفتم را برکت داد و آن را مقدس خواند؛ زیرا روزی بود که خدا پس از پایان کار آفرینش، آرام گرفت. به این ترتیب خدا جهان و تمام مخلوقات را آفرید.

_داستانی برگرفته از کتاب مقدس: کتاب پیدایش فصل ۱ و ۲_
