# ۱۰ - ده بلا

![OBS Image](https://cdn.door43.org/obs/jpg/360px/obs-en-10-01.jpg)

خدا به موسی و هارون این هشدار را داد که فرعون سرسخت خواهد بود. موسی و هارون نزد فرعون رفتند و گفتند: «این پیام خدای اسرائیل است برای تو: قوم مرا رها کن تا بروند.» فرعون به حرف آنان توجهی نکرد و به جای آزاد کردن قوم بنی اسرائیل، آنها را مجبور کرد تا سخت‎تر از پیش کار کنند.

![OBS Image](https://cdn.door43.org/obs/jpg/360px/obs-en-10-02.jpg)

فرعون همچنان از آزاد کردن قوم اسرائیل سرپیچی می‌کرد. به همین دلیل خدا ده بلای وحشتناک بر مصر نازل نمود. از طریق آن بلاها، خدا به فرعون نشان داد که قدرت او از فرعون و همه خدایان مصر بیشتر است.

![OBS Image](https://cdn.door43.org/obs/jpg/360px/obs-en-10-03.jpg)

خدا آب رود نیل را تبدیل به خون کرد. اما فرعون همچنان، قوم اسرائیل را رها نکرد.

![OBS Image](https://cdn.door43.org/obs/jpg/360px/obs-en-10-04.jpg)

خدا تمام سرزمین مصر را از قورباغه پر کرد. فرعون از موسی خواست که قورباغه‌ها را از سرزمین آنها دور سازد. اما بعد از این که قورباغه‌ها از بین رفتند، دل فرعون سخت‌تر شد و اجازه خروج از مصر را به آنها نداد.

![OBS Image](https://cdn.door43.org/obs/jpg/360px/obs-en-10-05.jpg)

پس خدا بلای پشه‌ها و بعد از آن بلای مگس‌ها را فرستاد. فرعون به موسی و هارون گفت که اگر این بلا را دور کنند، به آنها اجازه خواهد داد تا مصر را ترک کنند.
پس از دعای موسی، خدا این بلاها را دور کرد، اما فرعون قلب خود را سخت ساخت و باز هم به آنها اجازه ترک مصر را نداد.

![OBS Image](https://cdn.door43.org/obs/jpg/360px/obs-en-10-06.jpg)

پس از آن، خدا کاری کرد تا همه حیواناتِ متعلق به مصریان بیمار شده و بمیرند. اما قلب فرعون سخت شده بود و این بار هم به آنها اجازه رفتن نداد.

![OBS Image](https://cdn.door43.org/obs/jpg/360px/obs-en-10-07.jpg)

خدا به موسی گفت تا مشت‌های خود را از خاکستر پر کرده و آنها را در مقابل فرعون به هوا بپاشد.
وقتی موسی این کار را کرد، تمام مردم مصر به غیر از اسرائیلیان دچار دُمَل‌های دردناک شدند.
اما خدا قلب فرعون را سخت کرد و فرعون اجازه نداد که آنها بروند.

![OBS Image](https://cdn.door43.org/obs/jpg/360px/obs-en-10-08.jpg)

سپس خدا بلای تگرگ را فرستاد و بیشتر محصولات و هر جانداری که در فضای آزاد بود را از بین بُرد. آنگاه فرعون، موسی و هارون را فرا خواند و گفت: «من این بار گناه کرده‎ام، شما آزاد هستید که بروید.» سپس موسی دعا کرد و بارش تگرگ متوقف شد.

![OBS Image](https://cdn.door43.org/obs/jpg/360px/obs-en-10-09.jpg)

اما فرعون باز گناه کرد و قلب خود را سخت نمود و اجازه نداد که اسرائیلیان آزاد شوند.

![OBS Image](https://cdn.door43.org/obs/jpg/360px/obs-en-10-10.jpg)

بنابراین خدا انبوهی از ملخ‌ها را به سرزمین مصر فرستاد. آنها تمام محصولاتی را که از بلای تگرگ باقی مانده بود، خوردند.

![OBS Image](https://cdn.door43.org/obs/jpg/360px/obs-en-10-11.jpg)

سپس خدا بلای تاریکی را فرستاد که به مدت سه روز طول کشید. همه جا چنان تاریک شده بود که مصریان نمی‌توانستند از خانه بیرون بیایند. اما در جایی که اسرائیلیان زندگی می‌کردند، روشنایی بود.

![OBS Image](https://cdn.door43.org/obs/jpg/360px/obs-en-10-12.jpg)

حتی پس از این نُه بلا، فرعون به اسرائیلیان اجازه نداد تا بروند. از آنجا که فرعون گوش شنوا نداشت، خدا تصمیم گرفت تا آخرین بلا را نیز بفرستد. این بلا باعث خواهد شد که فرعون تصمیم خود را عوض کند.

_داستانی برگرفته از کتاب مقدس: کتاب خروج فصل ۵ تا ۱۰_
