# 29. Maph Dibole Napara Noukar Laga Kahani

![OBS Image](https://cdn.door43.org/obs/jpg/360px/obs-en-29-01.jpg)

Ek din, Peter Jisu ke hudise: “Malik, ami laga bhai-kokaikhan ami ke bia kam korile kiman bar tae ke maph koribo? Sat bar?” Jisu koise: “Nohoe, sat bar nohoe, satar aru sat bar!” Jisu itu koa motlob toh amikhan manu laga galti hodae maph koribo lage koise.  Titia Jisu tae ke itu kahani koise. 

![OBS Image](https://cdn.door43.org/obs/jpg/360px/obs-en-29-02.jpg)

Jisu pora koise: “Sorgo laga rajyo ineka ase, ekta raja tai laga kam kura noukarkhan laga hisab-kitabkhan janibole mon hoise. Ekjon kam kura noukar pora dui-soh-hazar sal laga taka loise hoilebi wapas tira nai. 

![OBS Image](https://cdn.door43.org/obs/jpg/360px/obs-en-29-03.jpg)

Hoilebi utu noukar logote baki tirabole poisa thaka nai, itu nimite raja koise, “Poisa tirabole itu manu aru tai ghor manukhan sob ke bikiri kuribi.” 

![OBS Image](https://cdn.door43.org/obs/jpg/360px/obs-en-29-04.jpg)

Utu noukar ghutna te girise aru koise: “Apuni morom korikena amike olop homoe dibi, aru ami apuni ke baki thaka sob tiraidibo.”  Raja taike bisi morom lagise aru tailaga bakikhan maph kurise aru jabole dise.”

![OBS Image](https://cdn.door43.org/obs/jpg/360px/obs-en-29-05.jpg)

Hoilebi utu noukar ta-te pora ulaikena ja-a homoete, tai ekta noukar lok paise, jun pora taike char mahina laga tangkha jiman poisa baki thakise. Utu noukar itu dusra noukar laga gola te dhurise aru koise; “Apuni amike jiman poisa baki ase itia-itia terabi!”

![OBS Image](https://cdn.door43.org/obs/jpg/360px/obs-en-29-06.jpg)

Utu noukar tailaga ghutna te girise aru koise: “Apuni morom kurikena amike olop homoe dibi, aru ami apunike baki thaka sob tirai dibo.” Hoilebi ulta, utu manu noukar laga kotha namanikena tai ke dhurise aru jiman tok poisa natirabo tetia tok koidi ghor te rakhibo koise.”   

![OBS Image](https://cdn.door43.org/obs/jpg/360px/obs-en-29-07.jpg)

Dusra kunba noukarkhan ki hoise dikhise aru bisi mon dukh lagise. Tai khan raja logote jaise aru ki hoise sob koidise.”

![OBS Image](https://cdn.door43.org/obs/jpg/360px/obs-en-29-08.jpg)

“Raja pora noukar ke matikena koise: ‘Tumi bia noukar ase! Ami tumike morom kurikena tumi laga baki maph kurise kilemane tumi amike anurot kurise. Tumi bi ineka kuribo paribo asile.” Raja bisi khong hoise aru utu noukar pora jiman tok baki sob tirai nadibo, jiman tok koidi ghor te rakhibo koise.”

![OBS Image](https://cdn.door43.org/obs/jpg/360px/obs-en-29-09.jpg)

Tetia Jisu koise: “Sorgo te amilaga Pobitro Baba bi junkhan pora nijor laga bhai-kokaikhan ke mon pura ulaikena maph nakoribo, tai khan ke ineka he kuribo.”

_A Bible story from: Matthew 18:21-35_

