# 33. Lo Neitu Chanchin

![OBS Image](https://cdn.door43.org/obs/jpg/360px/obs-en-33-01.jpg)

Nikhat chu Isu dîl panga chun a thrunga, mipui tamtakhai chu an chûktira. Mipui an tam em leiin Isu chu longa a chuonga, chutaka inthok chun thu a hril ta a.

![OBS Image](https://cdn.door43.org/obs/jpg/360px/obs-en-33-02.jpg)

Isu chun hi chanchin hi a hril ta a, “Lo neitu chu bu chi the dingin a fe suok a. Bu chi a the lai chun, a thren lam sîra a tla a, chunglêng vatehai an hunga, an hung thlân zo ta a.”

![OBS Image](https://cdn.door43.org/obs/jpg/360px/obs-en-33-03.jpg)

“A thren chu pielthlêng chung, hnuoi inphânna lai an tla a, hnuoi a sa naw leiin a mawng ta nghâl a. Nisienlakhom nisa a hung insâng chun, emvuoiin an uma, zung inthûk tak kei an um naw leiin em vuoiin an uma, an thi ta el a.”

![OBS Image](https://cdn.door43.org/obs/jpg/360px/obs-en-33-04.jpg)

“A thren chu hlo hlingnei lai an tla a, hlinghaiin an dîp hmang ta leiin rah rim an insuo ta naw a.”

![OBS Image](https://cdn.door43.org/obs/jpg/360px/obs-en-33-05.jpg)

“Thlaichi threnkhat chu hnuoi thratna hmuna an tla a. An mawng a, an inthrang liena an ra ta a, a lêt 30 dam, a lêt 60 dâm, a lêt 100 dâmin an hung pung tawl ta a. Tukhom hrietna dinga na nei chun hre raw seh!” tiin.

![OBS Image](https://cdn.door43.org/obs/jpg/360px/obs-en-33-06.jpg)

Chu chanchin chun thruoihruoihai chu a sukbuoi a, a ngaina an hriet ta naw a. Chuongchun Isu’n a hrilfie a. “Thlai chi chu Pathien Thu a nih. Thlai chi lam sîra tlahai chu mipui Pathien Thu hre a, a ngaina hre si lo an na, khawhri, Setan a hunga, thu chu a lâk hmang pêk a nih.”

![OBS Image](https://cdn.door43.org/obs/jpg/360px/obs-en-33-07.jpg)

“Thlai chi pielthlêng chunga tla chu mipui, Pathien Thu chu hre a, lawm taka pawmhai ang hi an nih. Nisienlakhom rinumna amanih, suknomnatna amanih a hung pha, mi puitling an la ni naw leiin an tlu nghâl el hlak.”

![OBS Image](https://cdn.door43.org/obs/jpg/360px/obs-en-33-08.jpg)

“Hlo hlingnei laia thlai chi tlahai chu, mi Pathien Thu chu hre a, ring nghâl el hlakhai ang hi an nih. Nisienlakhom hun a hung fe peia, Pathien an hmangaina chu khawvêl lungkhamna le hausakna le, khawvêl damsûng inhawitinain a dîp ral hlak. Inchûktirna an hriet khan ra an suo naw a nih.”

![OBS Image](https://cdn.door43.org/obs/jpg/360px/obs-en-33-09.jpg)

“Thlaichi hnuoi thratna hmuna tla chun min Pathen Thu a hriet a, a ringa, ra an suo hlak a nih,” a ta.

_Matthai 13:1-8,18-23; Marka 4:1-8,13-20; Luka 8:4-15 sunga inthawka Bible chanchin laksuok._